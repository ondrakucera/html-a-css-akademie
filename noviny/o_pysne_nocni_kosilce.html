<!DOCTYPE html>
<html lang="en">
	<head>
		<meta charset="UTF-8" />
		<meta http-equiv="X-UA-Compatible" content="IE=edge" />
		<meta name="viewport" content="width=device-width, initial-scale=1.0" />
		<link rel="stylesheet" href="base.css" />
		<link rel="stylesheet" href="article.css" />
		<title>O pyšné noční košilce</title>
	</head>

	<body>
		<nav>
			<ul>
				<li><a href="index.html">Hlavní zprávy</a></li>
				<li><a href="index.html#z-domova">Z domova</a></li>
				<li><a href="index.html#sport">Sport</a></li>
				<li><a href="index.html#kultura">Kultura</a></li>
				<li><a href="index.html#zabava">Zábava</a></li>
			</ul>
		</nav>

		<main>
			<h1>O pyšné noční košilce</h1>

			<img
				class="article-illustration"
				src="o_pysne_nocni_kosilce.jpeg"
				alt="Stable Diffusion: a cat in a nightgown as a painting"
			/>

			<p>Považte, děti, co se pejskovi jednou stalo!</p>

			<p>
				Hopsal, skákal, hrál si s kočičkou na louce, váleli sudy, dělali kotrmelce a všelijaké jiné komedie a přitom si
				někde vrazil do pacičky ostrý střep. Byl to malý střep, ale hodně to bolelo a nemohl na tu nožičku dobře
				došlápnout.
			</p>

			<p>
				„Je to ale nerozum a neopatrnost,“ hubovala kočička, „nechat takhle někde válet střepy. To by lidé neměli nikdy
				dělat! Střepy se mají vždycky pěkně uklidit. Pak na to někdo šlápne, třeba některé zvířátko, nebo třeba i děti,
				když jsou bosy, a rozříznou si nožičku a pak to bolí a teče jim z toho krev. Pojď, pejsku, můj chudáčku, moje
				nynyny, ty můj pišulko a pišulánku, můj pišiši a pišišišínku, ty můj broučku zlatý, pojď, ty moje ubohá
				pišišindo, já tě vezmu domů a zavážu ti tlapičku, aby tě ta bolístka tak nebolela!“
			</p>

			<p>
				Doma kočička pejskovi tlapičku pofoukala a vymyla a zavázala, aby ho ta bolístka tak nebolela. „Já se bojím, aby
				se mně z toho neudělal vřes,“ povídal pejsek, když mu to kočička zavazovala.
			</p>

			<p>„Co aby se ti z toho neudělalo?“ divila se kočka.</p>

			<p>
				„No, vřes aby se mně z toho neudělal. To se přece někdy z takových bolístek udělá velká bolenice, napuchne to,
				až je z toho velká boule, kolem je to červené a uvnitř bílé a tomu se říká vřes. A ten pak moc bolí.“ – „Aha, ty
				myslíš vřed!“ pochopila kočička.
			</p>

			<p>„Ale ne! Vřes myslím. Přece vřed roste u lesa a dává se do vázy!“ řekl pejsek.</p>

			<p>
				„Ale kdepak!“ řekla kočička, „to si to pleteš. Přece vřes se dává do vázy, a ne vřed. Hihihi, kdopak by si dával
				do vázy vřed! To se přece nedělá, to ne, to ne!“
			</p>

			<p>„Ty si to pleteš!“ hádal se pejsek. „Z bolístky se někdy udělá vřes a u lesa roste vřed. Tak je to!“</p>

			<p>
				„Tak si tomu tedy říkej, jak chceš, ale já se ti musím smát, až to povím dětem, tak se ti budou smát taky,“
				řekla kočička a položila pejska na polštář.
			</p>

			<p>Pejsek seděl na polštáři s tlapičkou zavázanou a čekal, až se mu na ní udělá ten vřes.</p>

			<p>
				Čekal dlouho, vrtěl sebou všelijak, ale běhat nemohl, a tak mu byla dlouhá chvíle. „Co mám dělat, co mám dělat!“
				naříkal, „já mám dlouhou chvíli. Prosím tě, kočičko, povídej mně něco.“
			</p>

			<p>„A co bych ti povídala?“ řekla kočička.</p>

			<p>„Povídej mně nějakou pohádku!“ řekl pejsek.</p>

			<p>„A jakou?“ ptala se kočička.</p>

			<p>„Nějakou hezkou,“ žádal pejsek. „Povídej, povídej!“</p>

			<p>„Chtěl bys o noční košilce?“ ptala se kočička.</p>

			<p>„Tak, o noční košilce, ale musí to s ní nakonec dobře dopadnout,“ poručil si pejsek.</p>

			<p>„Tak tedy o noční košilce,“ řekla kočička a začala vypravovat:</p>

			<p>
				„Tak byla jednou jedna noční košilka a ta byla chudá. A protože byla chudá, tak na sobě neměla žádné červené,
				ani modré, ani žluté, zelené nebo fialové proužečky, ani žádné vyšívání s kuličkami, čtverečky, hvězdičkami,
				kytičkami, ani lístky. Byla jenom bílá, ale přitom byla moc hodná. A tak šla jednou na procházku a potkala jinou
				noční košilku.
			</p>

			<p>
				‚Jéjej, to je krásná košilka!‘ vykřikla ta chudá noční košilka. Ona ta druhá noční košilka byla bohatá a byla
				krásně barevná a měla na sobě vyšívané čtverečky, proužečky a všelijaká kolečka a všecko možné, jak moc byla
				zdobená.
			</p>

			<p>
				‚Ach košilko, ty jsi tak krásná, ty se mně tak tuze líbíš,‘ řekla ta chudá noční košilka té bohaté noční
				košilce, ‚pojď si se mnou hrát!‘
			</p>

			<p>Ale ta bohatá noční košilka byla pyšná.</p>

			<p>
				‚Nepůjdu!‘ řekla, ‚ty na sobě nemáš žádné proužečky, ani žádná kolečka a nic, s tebou já si nebudu hrát!‘ To
				řekla a šla pyšně dál.“
			</p>

			<p>„To nebyla hodná noční košilka,“ řekl pejsek, „když si s tou chudou košilkou nechtěla hrát.“</p>

			<p>
				„Baže nebyla,“ řekla kočička. „Však taky, jak si potom hrála sama, tak na sebe nedala dobře pozor a hrála si v
				blátě a moc se umazala.“
			</p>

			<p>„To měla z toho, že byla pyšná!“ řekl pejsek, „a teď zas povídej dál!“</p>

			<p>
				„No tak teda,“ povídala kočička dál, „tu chudou noční košilku to trápilo a byla z toho smutná. Šla domů, sedla
				si na postýlku a byla pořád ještě z toho smutná, jak si ta pyšná noční košilka s ní nechtěla hrát. A tu k ní
				přišel takový andělíček a povídá jí: ‚Proč jsi tak smutná, košilko?‘
			</p>

			<p>
				‚Já jsem smutná,‘ řekla chudá noční košilka, ‚protože jsem potkala krásnou noční košilku, ta byla vyšívaná a
				měla na sobě všelijaká kolečka, jahůdky, čtverečky a proužečky a ta se mně tak tuze líbila a já jsem si s ní
				chtěla hrát, ale ona nechtěla, protože jsem chudá a nemám na sobě žádné takové vyšívání, jako měla ona.‘
			</p>

			<p>
				‚Nic si z toho nedělej,‘ řekl andělíček. ‚Jen se pěkně svlékni a jdi hajat. Však ono se to do rána už třebas
				nějak spraví.‘
			</p>

			<p>Tak se tedy ta chudá noční košilka svlékla a šla pěkně hajat.</p>

			<p>
				A když spala, zavolal ten andělíček ještě jiné andělíčky a ti tu košilku krásně vyšili a udělali na ní proužečky
				a červené tečky a čtverečky a je­ště takové všelijaké věci, jak to má kdo rád, a ještě ji pěkně vyžehlili a pak
				zas odletěli. A když se ráno ta noční košilka probudila a oblékla se, tu se ani nemohla poznat. Šla na procházku
				a teď potkala tu pyšnou noční košilku, která si s ní včera nechtěla hrát. A ta pyšná noční košilka byla dosti
				umazaná, to jsme už povídali, a nemohla tu košilku ani poznat. ‚To je krásná noční košilka,‘ řekla si, ‚kdyby si
				tak chtěla se mnou hrát!‘“
			</p>

			<p>
				„Ať si s ní ta chudá košilka hraje!“ řekl pejsek kočičce. „Ať si s ní hraje a není taky pyšná, když tamta byla
				pyšná a nechtěla si s ní hrát!“
			</p>

			<p>
				„To také že nebyla pyšná, ta chudá noční košilka,“ řekla kočička, „třebaže teď byla čistá a měla na sobě tečky a
				čtverečky a proužečky. Ona řekla té pyšné: ‚Jen si pojď se mnou, ty košilko, hrát!‘“
			</p>

			<p>„To je dobře, to se mně líbí,“ řekl pejsek, „že se nestala pyšnou. A na co si všechno hrály?“</p>

			<p>
				„No na všecko si hrály,“ povídala kočička. „Hrály si s panenkami i na prodávanou, na školu i na honěnou i na
				schovávanou, dělaly si věnečky a zahrádku, hrály si na vaření a na návštěvu a na všecko možné, až si dost
				vyhrály, a pak šly spolu do jedné postýlky spát. A ta pyšná noční košilka už nebyla pyšná, ona si řekla, že už
				nikdy pyšná nebude, a potom si ty dvě noční košilky spolu hrály každý den a nikdy se ani spolu nehádaly, ani
				žádná z nich nechtěla jedna druhé poroučet.“
			</p>

			<p>
				„Tak to bylo dobře,“ řekl pejsek. „A mne už tlapička nebolí. Já jsem na tu bolístku při tom povídání docela
				zapomněl.“
			</p>
		</main>

		<footer>© ReactGirls 2024</footer>
	</body>
</html>
