<!DOCTYPE html>
<html lang="en">
	<head>
		<meta charset="UTF-8" />
		<meta http-equiv="X-UA-Compatible" content="IE=edge" />
		<meta name="viewport" content="width=device-width, initial-scale=1.0" />
		<link rel="stylesheet" href="base.css" />
		<link rel="stylesheet" href="article.css" />
		<title>O klucích z Domažlic</title>
	</head>

	<body>
		<nav>
			<ul>
				<li><a href="index.html#hlavni-zpravy">Hlavní zprávy</a></li>
				<li><a href="index.html#z-domova">Z domova</a></li>
				<li><a href="index.html#sport">Sport</a></li>
				<li><a href="index.html#kultura">Kultura</a></li>
				<li><a href="index.html#zabava">Zábava</a></li>
			</ul>
		</nav>

		<main>
			<h1>O klucích z Domažlic</h1>

			<img
				class="article-illustration"
				src="o_klucich_z_domazlic.jpeg"
				alt="Stable Diffusion: Josef Čapek in Domažlice as a painting"
			/>

			<p>
				Pejsek s kočičkou seděli na pohovce a vymýšleli si, co by měli dělat, aby se pobavili a dobře se měli. Někdo
				zaklepal, oni řekli „dále“ a vešel pan Čapek.
			</p>

			<p>
				„I heleďme,“ řekl pejsek, „vás už jsme dávno neviděli. To vy asi ani nevíte, že mě tuhle bolela noha. Šlápl jsem
				totiž na střep a poranil jsem si tlapičku.“
			</p>

			<p>„I vím,“ řekl pan Čapek, „vždyť jsem to přece všecko napsal.“</p>

			<p>„A to povídání o noční košilce taky?“ ptal se pejsek. „A jaké to máte v ruce psaní?“</p>

			<p>
				„Však právě proto jsem přišel,“ povídá pan Čapek. „To psaní je z města Domažlic od kluků z II. třídy. Podívejte
				se, co mně tady napsali!“
			</p>

			<p>V tom psaní bylo napsáno tohle:</p>

			<!-- TODO více odsadit zleva -->
			<p>„Milý pane Čapku!</p>

			<!-- TODO více odsadit zleva -->
			<p>
				Nám se tuze líbila v dětském koutku pohádka o psíčkovi a ko­čičce. Prosíme Vás, pane spisovateli, napište nám
				zase brzy něco o kočičce a psíčkovi nebo něco o klucích, jako jsme my.
			</p>

			<!-- TODO zarovnat vpravo -->
			<p>Pozdravují Vás kluci z II. A z Domažlic.“</p>

			<p>
				„No, to nás těší, že se dětem líbíme,“ řekl pejsek; „my pejskové a ko­čičky jsme rádi, když se nám děti smějí a
				když nás přitom netrápějí a nedráždějí. Víte co, pane Čapek, napište něco o těch klucích z Do­mažlic!“ „Také si
				myslím, že byste měl o těch domažlických klucích něco napsat, když to tak chtějí,“ řekla kočička.
			</p>

			<p>
				„Ale jemine!“ zvolal pan Čapek, „jakpak mohu o těch domažlických klucích něco napsat, když je neznám a když jsem
				je jakživ neviděl?“
			</p>

			<p>„I co,“ řekl pejsek, „kluci jako kluci, oni jsou všude stejní.“</p>

			<p>
				„To jistěže jsou,“ řekla kočička. „To máte zrovna tak jako s koťaty nebo se štěňaty: jedno je bělejší, druhé
				mourovatější, třetí černé, čtvrté třeba rezavé nebo strakaté, ale rozpustilé jsou všechny stejně.“
			</p>

			<p>
				„To je pravda,“ zaradoval se pan Čapek. „Tak já tedy napíšu, že domažličtí kluci jsou jeden bělejší, druhý
				mourovatější, některý že je černý a jiný třeba zrzavý, že mají na packách drápky a že jsou všichni stejně
				rozpustilí.“
			</p>

			<p>
				„To zase ne,“ řekla kočička. „Drápky na packách, to mají domažlická koťata a štěňata, ale domažličtí kluci jistě
				žádné takové drápky na packách nemají.“
			</p>

			<p>
				„A víte co, chaso?“ povídal pejsek a seskočil z pohovky, „já vám něco povím: pojďte se do těch Domažlic podívat,
				jací jsou tam kluci! Noha mě už nebolí, tak co bych nešel!“
			</p>

			<p>„To se ví,“, řekla kočička, „já půjdu také.“</p>

			<p>„Ale já nemohu,“ povídal pan Čapek, „já nemám čas.“</p>

			<p>„A proč nemáte čas?“ ptali se pejsek s kočičkou.</p>

			<p>
				„No, já přece musím psát tuhle povídku o domažlických klucích,“ řekl pan Čapek; „tak jakpak mohu jít?“ „Aha, to
				je pravda,“ řekli pejsek a kočička. „Tak tedy půjdeme do Domažlic sami a všechno vám pak o těch domažlických
				klucích povíme, abyste to o nich mohl napsat.“
			</p>

			<p>
				Tak se pejsek s kočičkou sebrali, a že tedy půjdou do těch Domažlic. Bylo hezky, sluníčko krásně svítilo, a tak
				si všude venku hrály děti, kluci a holčičky, a pejsek s kočičkou se dívali, jak si děti pěkně hrají. „Počkej
				chvilinku,“ řekl pejsek kočičce, „tady se kluci právě odpočítávají na honěnou, to si musím poslechnout.“
			</p>

			<p>Kluci tam stáli dokolečka a jeden, co byl uprostřed nich, ten odpočítával a říkal při tom tuto říkanku:</p>

			<p>
				Entle pentle šuparýna<br />
				obrštejna rozmarýna<br />
				viky liky pumprliky<br />
				alec palec kotrmelec ven.
			</p>

			<p>
				Ta říkanka se pejskovi tak líbila, že nechal kočičku a sám odběhl za kluky, aby si s nimi zahrál na honěnou.
				Hrát si na honěnou, to on uměl náramně dobře, v tom ho, panečku, žádný tak hned nepředčil! Kdepak by kluci na
				něj stačili. To pejsek jen mrskl nožičkama, zametl sebou jako vítr a už byl bůhvíkde, že ho žádný kluk
				nedohonil! Moc pěkně se jim to hrálo na honěnou, však taky při tom samou zábavou všichni ti kluci i s pejskem
				dohromady dělali takový rámus, tak křičeli, halekali, pištěli a kničeli a chechtali se, až z toho celému světu v
				uších zaléhalo.
			</p>

			<p>
				Kočička se chvíli dívala, jak si pejsek s kluky hraje na honěnou, a dostala také chuť si zahrát. Však tam také
				byla kupa holčiček a ty se zrovna postavily dokolečka, že se budou odpočítávat na schovávanou. Jedna z nich
				odpočítávala a říkala při tom tuto říkanku:
			</p>

			<p>
				Anděle panděle pikum her<br />
				osmetarče osmeher<br />
				šecha plecha olevajner<br />
				činky linky ven.
			</p>

			<p>
				Tahle říkanka se kočičce ještě více líbila než ta první, kterou říkali kluci, když se odpočítávali na honěnou. A
				na schovávanou, to si kočička ze všeho nejraději hrála; nikdo to tak dobře neuměl, jako ona to dovedla, schovat
				se tak šikovně, aby ji nikdo nenašel.
			</p>

			<p>
				„A co bych si nehrála,“ řekla si kočička, „když si pejsek taky hraje! Holky, nechte mne také hrát si na
				schovávanou!“ zavolala na holčičky a holčičky ji vzaly mezi sebe a kočička si s nimi hrála na schovávanou. Ó
				jéj, holky, ta vám to uměla! Jak ona se vám dovedla schovat! Skrčila se někde, že z ní ani ocásek nebylo vidět,
				všude vlezla, všude se provlekla, a ještě se vám, darebnice, po těch holčičkách šelmovsky koukala, jak ji
				nadarmo hledají. Kdepak s kočkou by se mohl někdo v schovávání měřit!
			</p>

			<p>
				Tak si s těmi holčičkami hrála a měly z toho takovou zábavu a le­graci, že nadělaly při tom tolik pokřiku,
				smíchu, výskání, kvikotu a všelijakého rámusu, že až v nebi museli okna zavírat, aby ti nejmenší andělíčkové
				mohli spát.
			</p>

			<p>
				Tak si hrál pejsek s kluky a kočička s děvčaty, že je ani nenapadlo, jak čas utíká a že je pozdě. Sluníčko již
				zapadlo a maminky už na děti volaly, hajdy domů k večeři a do postele.
			</p>

			<p>Teď teprve si pejsek s kočičkou vzpomněli, že měli jít do Domažlic a že už je pozdě.</p>

			<p>
				„To jsme se nějak zdrželi s tím hraním,“ řekla kočička; „ach jémine, to jsme se ti při té schovávané nasmály! Až
				mne břicho od smíchu bolí a od křiku jsem celá ochraptělá.“
			</p>

			<p>
				„To já také,“ řekl pejsek; „to si ani nemůžeš představit, jakou jsme měli při té honěné legraci! Ale teď už je
				pozdě, to už do Domažlic nemůžeme.“
			</p>

			<p>
				„Jakpak bychom mohli!“ řekla kočička, „vždyť už bude hnedle tma a do Domažlic je daleko. Pojď domů, však jsme
				beztak nikam nedošli; jen jsme udělali pár kroků a už jsme se zastavili u těch dětí a začali jsme si s nimi
				hrát. Já ti, když vidím někde hrát si na schovávanou, tak kdyby bylo co bylo, musím si hrát taky.“
			</p>

			<p>„To já zas na honěnou,“ řekl pejsek. „Ale co řekneme panu Čapkovi?“</p>

			<p>„Víš co,“ řekla kočička, „uděláme si z něho legraci a řekneme mu, že jsme byli v Domažlicích.“</p>

			<p>„Tak dobře,“ řekl pejsek. Obrátili se a za chvilinku byli doma.</p>

			<p>„Tak co,“ uvítal je pan Čapek. „Jakpak bylo v Domažlicích?“</p>

			<p>„I krásně,“ povídala kočička. „Ale bylo to daleko. Ještě jsme z toho celí udýchaní.“</p>

			<p>
				„Koukám, že jste nějak udýchaní, to jste nějak museli běžet! No, a jací jsou domažličtí kluci?“ řekl pan Čapek.
			</p>

			<p>„Domažličtí kluci?“ řekl pejsek, „domažličtí kluci, to jsou vám kluci, to se ani vypovědět nedá.“</p>

			<p>„Copak?“ podivil se pan Čapek; „to oni ti domažličtí kluci jsou jinačí než jiní kluci?“</p>

			<p>
				„No jejej, a jak!“ řekla kočička. „To jsou takoví kluci, já vám, jak jsem je viděla, tak jsem se tak podivila,
				že jsem zůstala stát jako zkoprnělá!“
			</p>

			<p>
				„Já jsem, pane Čapek, také celý zkoprněl,“ řekl pejsek. „Ale, ale, i po­dívejme,“ podivil se pan Čapek; „a co je
				na nich tak divného?“
			</p>

			<p>„My vám to budeme povídat a vy to hned musíte psát,“ řekla kočička.</p>

			<p>„Dobře,“ řekl pan Čapek a počal psát; „tak povídejte.“</p>

			<p>„Jen pište,“ řekla kočička, „tak oni ti domažličtí kluci vám mají hlavičku kulatou –“</p>

			<p>„– no, a nahoře vlasy porostlou,“ řekl pejsek.</p>

			<p>
				„A na hlavě mají nos mezi očima,“ povídala kočička. „A pod tím nosem mají pusu a považte – ta je díravá!“
				vykládal zas pejsek.
			</p>

			<p>„A tělíčko mají podlouhlé a na jednom konci mají hlavu a na druhém nohy,“ řekla kočička.</p>

			<p>„A co byste tomu řekl: ty nohy jim jdou až po zem!“ povídal zas pejsek.</p>

			<p>„A oni vám, když ti kluci jdou, tak pořád při tom nechávají jednu nohu pozadu,“ řekla zas kočička.</p>

			<p>
				„I vy darebáci,“ rozkřikl se pan Čapek. „Tak jsem to tady napsal, jak jste mně to říkali, a teď se na to
				podívejte: vždyť to jsou zrovna takoví kluci jako všichni jiní! No, vy jste pěkní lumpáci: tak jste mne
				podvedli!“
			</p>

			<p>„I nepodvedli,“ smála se kočička; „vždyť je to jistě pravda, že to jsou docela takoví kluci jako jiní.“</p>

			<p>
				„A když ti domažličtí kluci jsou docela takoví jako všichni ostatní kluci, to si jistě také hrají s domažlickými
				pejsky na honěnou a s ko­čičkami na schovávanou,“ řekl pejsek.
			</p>

			<p>
				„To jistě,“ řekla kočička. „A mají také míče, koloběžky, vlaky, stavebnice, auta, panáčky, barvičky, draky a
				všechno možné a hrají si a povykují, halekají a pištějí při tom jako všichni kluci i holčičky po celém širém
				světě.“
			</p>
		</main>

		<footer>© ReactGirls 2025</footer>
	</body>
</html>
