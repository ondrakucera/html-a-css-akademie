<!DOCTYPE html>
<html lang="en">
	<head>
		<meta charset="UTF-8" />
		<meta http-equiv="X-UA-Compatible" content="IE=edge" />
		<meta name="viewport" content="width=device-width, initial-scale=1.0" />
		<title>Jak našli panenku, která tence plakala</title>
	</head>

	<body>
		<h1>Jak našli panenku, která tence plakala</h1>

		<img src="jak_nasli_panenku,_ktera_tence_plakala.jpeg" alt="Stable Diffusion: a doll on the grass as a painting" />

		<p>
			Jednou celý den pršelo, všude bylo mokro a studeno a pejsek s ko­čičkou nemohli ven a neměli co dělat. A tak si
			povídali.
		</p>

		<p>
			„Víš, kočičko,“ řekl pejsek, „my bychom také měli mít nějaké hračky, jako mají děti. Když takhle prší, měli bychom
			si aspoň s čím hrát.“
		</p>

		<p>
			„Cožpak já, já ani těch hraček moc nepotřebuji,“ řekla kočička. „Mně stačí klubíčko nití, ba někdy i jen kousek
			papírku, když si chci hrát. Ale znám děti, které mají hraček, že ani nevědí, co s nimi, a ani si už pak s nimi
			nehrají a nechávají je po všech koutech válet.“
		</p>

		<p>
			„Ba,“ bručel pejsek, „a to není od těch dětí hezké. Vždyť je to škoda. Ani pak nedávají na ty hračky pozor, mají
			je špinavé, rozbité a roztrhané až hanba povídat.“
		</p>

		<p>
			„To jsou nepořádné děti,“ řekla kočička. „Co já ti už viděla zkažených hraček! Takovým dětem, které si svých
			hraček nedovedou vážit, by se ani žádné neměly dávat. To kdyby pejskové a kočičky měli hračky, jistě že by s nimi
			zacházeli lépe než takové nepořádné děti.“
		</p>

		<p>
			„To jistě,“ řekl pejsek. „A špatně by se svými hračkami zacházeli jen nepořádní pejskové a nepořádné kočičky. Také
			se někdy najdou nepořádní pejskové a kočičky, ale těch je málo a od dětí je to horší, protože děti by měly mít
			lepší rozum než malé kočičky a pejskové.“
		</p>

		<p>A tak si pejsek s kočičkou povídali o nepořádných dětech, až z toho usnuli a spali až do rána.</p>

		<p>Když se probudili, svítilo už krásně sluníčko a ani trochu už nepršelo.</p>

		<p>
			„Je pěkně,“ řekli pejsek s kočičkou, „to půjdem ven.“ A jak tak chodili venku, tak slyšeli, jak někde něco tence
			pláče.
		</p>

		<p>„Co to pláče, tak tenounce, není to nějaký ptáček?“ řekl pejsek.</p>

		<p>
			„To nebude ptáček, ptáčkové ani nepláčou tak jemně,“ povídala kočička, „to snad pláče nějaký brouček, že se mu
			něco stalo.“
		</p>

		<p>„Nebo to snad pláče nějaký motýl,“ řekl pejsek.</p>

		<p>„Anebo třeba nějaká zlomená květinka,“ řekla kočička.</p>

		<p>
			I hledali a hledali a koukali se dokola, odkud to tak tence pláče. A teď viděli, co to plakalo tak jemně a
			tenounce. Docela v koutě ve vysoké trávě – a ta tráva byla po dešti ještě mokrá – ležela pod kopřivami malá
			panenka. Nějaké dítě tam tu malou panenku ztratilo nebo pohodilo a panenka tam ležela už několik dní, napršelo tam
			na ni, až měla šatečky celé mokré, hlavičku měla trochu natlučenou a měla hlad a trochu kašel a bála se tam tak
			sama.
		</p>

		<p>„Proč tak pláčeš, malá panenko?“ ptali se jí pejsek s kočičkou.</p>

		<p>
			A panenka řekla: „Já pláču, protože mně je líto, že mne moje holčička tady tak pohodila, ztratila a zapomněla a že
			mám hlad a že se mně tu stýská tak samotné.“
		</p>

		<p>
			„Chudáčku, nám je tě také moc líto,“ řekl pejsek. „Ta holčička, to nebyla tvoje hodná maminka, když tě tu tak
			mohla pohodit a nechat. To se takovým malým děťátkům, takovým panenkám, jako jsi ty, nemá dělat, protože jsou
			malinké a nemohou si pomoci.“ A kočička řekla: „Víš co, nám je tě tak líto, my se tě ujmeme a vezmeme tě k nám,
			když ta tvoje holčička tě nechtěla.“
		</p>

		<p>
			Pejsek a kočička vzali pohozenou panenku a opatrně si ji nesli s sebou domů. Panenka už neplakala a byla ráda, že
			už se nemusí bát tak sama v mokré trávě a v kopřivách.
		</p>

		<p>„Tak,“ radovali se pejsek s kočičkou, „teď máme naši panenku, tu jsme si našli, to bude teď naše děťátko!“</p>

		<p>
			Kočička svlékla panenku z mokrých šatečků, vyprala je, jak byly zamazané od hlíny, a dala je na sluníčko usušit,
			aby zas byly čisté a suché. Pejsek uložil panenku do postýlky, aby se zahřála, a přinesl jí rohlíček a hrneček
			mléka. Panenka se najedla a pak v postýlce pěkně usnula.
		</p>

		<p>
			Pejsek s kočičkou chodili po špičkách kolem, aby panenku neprobudili, a těšili se z toho, že teď mají svoje
			děťátko. A kočička řekla pejskovi: „Něco ti, pejsku, povím: teď, když máme tohle naše děťátko, tak se o ně musíme
			starat.“
		</p>

		<p>
			„To budeme,“ řekl pejsek, „a budeme se o ni o mnoho lépe starat než ta její nehodná maminka, než ta nepořádná
			holčička, co tu panenku tak pohodila! Ta panenka se bude divit a bude se jí to líbit, jak se bude u nás mít dobře.
			My, panečku, ji nikde takhle nepohodíme!“
		</p>

		<p>
			„A budeme ji držet pěkně čisťounkou,“ řekla kočička. „To víš, my kočičky se pořád myjeme a češeme, to já si už u
			ní vezmu na starost. Ale oho, pejsku, na něco jsme zapomněli! Vždyť my pro ni nemáme žádné hračky a ona si přece
			bude chtít s něčím hrát. A kde my pro ni nějaké hračky vezmeme, když žádné nemáme?“ „Hm, to nemáme,“ řekl pejsek,
			„s hračkami to bude u nás těžká věc.“
		</p>

		<p>
			„To bude,“ řekla kočička; „musíme o tom přemýšlet.“ Tak o tom pejsek s kočičkou přemýšleli, jak by přišli k
			nějakým hračkám pro tu panenku. Žádné neměli, udělat hračky, to přece neuměli, to ani děti nedovedou, tak jak by
			to měli umět pejskové a kočičky, a ukrást potají nějaké hračky dětem, když si děti hrají, to ne, to by náš pejsek
			a kočička nikdy neudělali!
		</p>

		<p>Pejsek přemýšlel a přemýšlel, až to vymyslil. „Už to mám!“ křičel radostně, „už jsem na to přišel!“</p>

		<p>„Nekřič tak,“ šeptala kočička, „vždyť nám probudíš tu naši panenku, to naše děťátko.“</p>

		<p>
			„Tak koukej, kočičko, já ti to povím,“ šeptal pejsek kočičce. „Přece zrovna včera jsme mluvili o tom, co děti
			mívají hraček, a nedovedou si jich vážit, a co jich poházejí a poztrácejí. A zrovna dneska jsme našli tu pohozenou
			chudinku, malou panenku. A tak já budu hledat, jestli ještě nenajdu někde nějakou hračku, kterou děti také
			ztratily nebo pohodily, a tu dáme té naší panence!“
		</p>

		<p>
			„Tak je to dobře,“ zaradovala se kočička, „tak jdi a koukej a hledej a snad někde najdeš nějakou pohozenou hračku,
			kterou bychom dali té naší panence.“ Pejsek šel, koukal, do všech koutů vlezl, všecko prošťáral, a to si, děti,
			ani nedovedete představit, co on tam všechno našel! To vy, děti, ani nevíte, jakých hraček jste už zkazily,
			poztrácely a pohodily! Vy na to hned zapomenete, ale pejsek je všechny našel. Tady v trávě našel míček, jinde
			našel ztracené formičky a bábovečky na písek a na­šel korálky, barevné kostečky a nějaké nádobíčko, které děti
			poztrácely, našel pohozená kamínka a židličku do kuchyňky, našel plno obrázků a jednu píšťalku také našel a také
			lžíci a lopatku na písek a našel poztrácené dřevěné domečky a stromečky a nějaká dřevěná zvířátka taky našel a
			našel toho tolik, že to ani unést nemohl.
		</p>

		<p>
			„Jemine,“ tak se divil a radoval, „to bude mít ta naše panenka hraček!“ Donesl to všechno domů a kočička byla
			překvapená, co toho je. „Bože, co ty děti toho tak rozházejí a poztrácejí!“ spráskla pacičkama a řekla: „To já se
			také ještě půjdu podívat. To víš, pejsku, já umím proslídit a prosmejčit všecko, kam ani ty nevlezeš. A jistě toho
			také dost najdu.“
		</p>

		<p>
			Kočička šla, hledala, všechny koutečky prolezla a prosmejčila. A jé­jej, děti, co ona toho ještě našla! Co vy těch
			hraček pohodíte, zapomenete a poztrácíte! Někde v plotě našla kbelíček a jinde pomačkanou kropicí konévku, v
			kopřivách našla pohozené kostečky ze stavebnice, v tráv­níčku našla střevíčky a punčošky ztracené z všelijakých
			panenek a našla také jednu knížku s pohádkou a obrázky a kapesníček a barevné hadříčky našla a nitě a jinde zas
			našla vyšíváníčko a taky našla jehlu kulatou, nepíchavou, a našla jednu panenečku docela malinkou panence na hraní
			a míček s peříčky a barevné papírky a házecí kroužek a ješ­tě k tomu nějaké nádobíčko, no, našla vám toho
			pohozeného a po­ztráceného, že to ani pobrat nemohla!
		</p>

		<p>
			Donesla to všechno domů a bylo toho tolik, že si z toho mohla s pejskem udělat krám na prodávání hraček. A to
			všechno postavili kolem postýlky té pohozené panence. Panenka se probudila a měla velikou radost, když kolem sebe
			viděla tolik hraček, a moc se jí to u pejska a kočičky líbilo. Hrála si a hrála, hrála si s kočičkou a pejskem se
			všemi těmi hračkami a bylo jich tolik, že si ani dost se všemi vyhrát nemohla. Pejsek a kočička jí dali jméno
			Járinka a měli ji moc rádi a ona měla zas moc ráda je; tak se tam u nich dobře měla, že na svou dřívější maminku,
			na tu nepořádnou holčičku, která ji do kopřiv hodila, ani už nikdy nevzpomněla. A na všechny ty hračky, které jí
			pejsek s kočičkou našli, dávala pěkně pozor, žádnou z nich nezkazila, žádnou nikde nezapomněla, neztratila ani
			nepohodila.
		</p>

		<p>A tak to tedy bylo, že ubohá pohozená panenka měla ze všech dětí a panenek na světě nejvíc hraček.</p>

		<p><a href="obsah.html">Zpět na obsah</a></p>
	</body>
</html>
